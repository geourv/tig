---
lang: ca
permalink: /:title/ca/
title: Presentació del curs
author: Benito Zaragozí
date: 2025-09-02
weight: 0
layout: chapter
mermaid: false
---


Aquest manual forma part de l’assignatura **Tecnologies de la Informació Geogràfica (TIG)**, impartida al [Grau en Geografia, Anàlisi Territorial i Sostenibilitat](https://www.urv.cat/ca/estudis/graus/oferta/geografia-analisi-territorial-sostenibilitat/) de la Facultat de Turisme i Geografia de la URV.

En aquest apartat trobaràs les dades principals i la informació pràctica per seguir el curs.

| **Codi d’assignatura**    | 21234114 |
| **Crèdits**               | 4 ECTS |
| **Tipus**                 | Obligatòria |
| **Cicle**                 | 1r |
| **Període**               | 1Q |
| **Professor responsable** | Benito Zaragozí ([benito.zaragozi@urv.cat](mailto:benito.zaragozi@urv.cat)) |
| **Departament**           | Geografia |
| **Guia docent oficial**   | [Consulta aquí](https://guiadocent.urv.cat/docnet/guia_docent/index.php?centre=21&ensenyament=2123&assignatura=21234114&any_academic=2025_26&any_academic=2025_26) |

La gestió de la informació, les trameses digitals i les comunicacions es realitzarà a través de la plataforma [Moodle URV](https://moodle.urv.cat/).

L’assignatura té com a objectiu principal introduir les TIG i dotar l’estudiant de competències bàsiques per al seu ús professional. En concret:

- Proporcionar coneixements teòrics i pràctics sobre SIG i altres TIG rellevants, amb especial èmfasi en QGIS.
- Desenvolupar autonomia i capacitat d’anàlisi crítica en l’anàlisi territorial.
- Afavorir l’aplicació de coneixements a casos i dades reals.
- Capacitar per a la descàrrega, preparació i gestió de dades públiques geogràfiques.

## Què són les TIG? Diferència amb SIG

Les **Tecnologies de la Informació Geogràfica (TIG)** engloben el conjunt de tecnologies, metodologies i recursos digitals destinats a la gestió, l’anàlisi i la visualització de la informació espacial. Els **Sistemes d’Informació Geogràfica (SIG)**, com [QGIS](https://qgis.org/ca/site/), són l’eina principal del curs, però també es presenten nocions d’altres tecnologies com bases de dades geogràfiques, teledetecció, cartografia web, entre d’altres.

> ##### Nota
>
> El curs no inclou treball de camp ni ús pràctic de GPS, però sí una introducció teòrica al paper de la geolocalització en l’anàlisi territorial.
{: .block-tip }


El domini de les TIG resulta fonamental per a l’exercici professional en geografia. Avui dia moltes ofertes de feina, tant en el sector públic com en el privat, valoren coneixements en SIG i TIG. Aquestes competències permeten:

- Treballar en **administracions públiques** en àrees de planificació territorial, urbanisme o medi ambient.
- Incorporar-se a **consultories i empreses privades**, donant suport a estudis d’impacte ambiental, logística, mobilitat o anàlisi de mercats.
- Desenvolupar tasques en **ONGs i entitats del tercer sector** en projectes de cooperació, gestió de recursos naturals o cartografia social.
- Participar en equips de **recerca i universitat**, en àmbits tan diversos com la geografia urbana, la climatologia, la salut o la història.

En definitiva, les TIG faciliten la comprensió de les relacions espacials i la presa de decisions en planificació, sostenibilitat, gestió ambiental, turisme i molts altres camps.

## Metodologia i funcionament

El curs s’estructura amb el model d’**aula invertida**. Això vol dir que:

- Es requereix la preparació prèvia de la teoria i les pràctiques abans de les sessions presencials (manual + Moodle).
- La participació s’estimula a l’inici de cada classe amb presentacions de conceptes, qüestions, resultats pràctics o preguntes.
- Les sessions presencials es dediquen a resoldre dificultats, treballar en grup, discutir casos i desenvolupar el projecte.
- Sovint es demanarà a l’estudiant que surti a l’ordinador del professor per mostrar processos o resoldre petites tasques davant del grup.
- La docència s’orienta a facilitar l’aprenentatge, proposar reptes, orientar i fomentar la col·laboració.

La plataforma [Moodle URV](https://moodle.urv.cat/) s’utilitza per a:

- Consulta de materials.
- Lliurament de pràctiques i projectes.
- Comunicacions i avisos.

La **qualificació** final s’estructura d’acord amb els següents elements i pesos:

| **Element**                           | **Descripció**                                                                 | **Pes** |
|---------------------------------------|-------------------------------------------------------------------------------|--------|
| **Avaluació contínua**                | Qüestionaris d’autoavaluació a Moodle, obligatoris per al seguiment, sense pes en la nota | 0% (*) |
| **Participació a l’inici de classe**  | Presentació de conceptes, qüestions o resultats pràctics al grup              | 10%    |
| **Examen teòric final**               | Prova escrita sobre conceptes bàsics de les TIG/SIG                           | 20%    |
| **Examen pràctic final**              | Resolució d’exercicis en QGIS sobre municipi diferent, reproducció i resolució autònoma | 30%    |
| **Projecte integrador final**         | Estudi complet de localització amb integració de coneixements i justificació  | 40%    |

(*) Els qüestionaris a Moodle són obligatoris per al seguiment del curs, però no computen en la nota final.

El projecte central del curs (projecte integrador) consisteix en la **localització òptima d’un balneari o centre de benestar**, utilitzant dades reals de Vilaseca (Tarragona) per a les explicacions. Es poden pensar en altres casos d'aplicació sempre que es pacten amb el professor. Es permet seleccionar altres municipis per a la realització dels treballs pràctics, afavorint la connexió amb contextos diversos.

Aquest projecte té un **pes molt important en l’avaluació (40%)** i representa l’oportunitat de posar en pràctica tots els coneixements adquirits durant el curs. Si es desenvolupa bé, pot esdevenir un **portafolis valuós** per mostrar en entrevistes de feina o pràctiques.

A més de la part tècnica, es demanarà als estudiants que reflexionin com ho faria un geògraf a l’hora d’ubicar un balneari: triar un lloc ben comunicat però tranquil, sense sorolls, amb conques visuals agradables, proximitat i distància adequada a recursos naturals com el mar o espais protegits, disponibilitat i superfície de la parcel·la, i la compatibilitat amb la planificació urbanística vigent.

Finalment, els **resultats d'aprenentatge** o les competències d'aquest curs s’especifiquen a la [guia docent](https://guiadocent.urv.cat/docnet/guia_docent/index.php?centre=21&ensenyament=2123&assignatura=21234114&any_academic=2025_26&any_academic=2025_26). Aquest manual concreta els següents objectius pràctics:

- Explicar els conceptes fonamentals de les TIG i els SIG.
- Aplicar procediments bàsics i avançats en QGIS per a l’anàlisi espacial.
- Descarregar, preparar i integrar dades públiques de diverses fonts.
- Realitzar projectes pràctics d’anàlisi territorial.
- Valorar críticament les eines i metodologies utilitzades.

## Recursos i dades

Els recursos i dades que utilitzarem al curs són principalment **oberts i públics**, amb llicències que en permeten la reutilització en contextos docents, professionals o de recerca. El programari SIG (com **QGIS**, **SAGA** o **GRASS GIS**) es distribueix sota la **GNU General Public License (GPL)**, que autoritza l’ús, modificació i redistribució del codi. Les dades oficials del **CNIG/IGN** es publiquen amb la **Llicència de Reutilització de la Informació del Sector Públic (RISP)**, que permet l’aprofitament lliure sempre que es citi la font. En el cas d’**OpenStreetMap**, la informació està protegida per la **Open Database License (ODbL)**, que garanteix la llibertat d’ús i adaptació amb atribució i compartició amb la mateixa llicència. Altres portals de dades obertes (com l’**ICGC**, l’**Idescat** o la **Generalitat**) solen emprar llicències **Creative Commons** (per exemple, **CC BY** o **CC BY-SA**), que també faciliten la reutilització amb reconeixement explícit de l’origen. Per a usos amb ànim de lucre caldrà comprovar les restriccions d'aquestes llicències.

### Programari (QGIS, SAGA, GRASS i plugins)

Per garantir la compatibilitat i l’accés a les eines necessàries, es recomana:

- **QGIS**: instal·lar la **darrera Long Term Release (LTR)** disponible o la **darrera versió estable**. A data d’inici del curs, les versions de referència són **QGIS 3.40.x (LTR)** i **QGIS 3.44.x (estable)**. Evita versions molt antigues (p. ex., 3.4) per limitacions i errors corregits.  
  - Descarrega l’instal·lador oficial des de la [pàgina de descàrregues de QGIS](https://qgis.org/ca/site/forusers/download.html).
- **Instal·lació complementària**: el paquet d’instal·lació de QGIS sol incloure també **[SAGA GIS](http://www.saga-gis.org/)** i **[GRASS GIS](https://grass.osgeo.org/)**, que són eines molt útils per a anàlisis avançades. Es recomana instal·lar-les conjuntament, ja que QGIS pot integrar-les directament com a proveïdors d’algorismes addicionals.
- **Sistema de fitxers i formats**: treballarem preferentment amb **GeoPackage (.gpkg)** com a contenidor de dades del projecte. El projecte QGIS (**.qgz**) i el GeoPackage associat s’han de conservar dins d’una **estructura ordenada de carpetes**.
- **Plugins recomanats** (instal·lació des de *Plugins → Manage and Install Plugins…*):
  - **QuickMapServices** (fons cartogràfics de referència)
  - **qgis2web** (exportació bàsica a webmaps)
  - **MMQGIS** (utilitats addicionals per a vectors)
  - **DataPlotly** (gràfics des de taules i camps)
  - **Profile Tool** o alternatives per a perfils (si cal en exercicis)
  - **Semi-Automatic Classification Plugin** (teledetecció bàsica; s’activarà si s’escau)

Es tracta de programari **multiplataforma**, que funciona de manera estable en **Windows, macOS i Linux**, de manera que cada estudiant pot utilitzar el sistema operatiu que preferisca. Una competència interessant del curs és saber **adaptar-se a les petites diferències** que el programari pot presentar segons la versió o el sistema utilitzat.

> ##### Nota
> Alguns d’aquests plugins s’utilitzaran de manera opcional. Es donarà indicació específica a cada pràctica.
{: .block-tip }

### Dades públiques i obertes

Es recomana que l’estudiant **busqui, descarregui i explori per iniciativa pròpia tants orígens de dades geoespacials com sigui possible**. Aquesta exploració autònoma ajuda a conèixer la diversitat de formats, la qualitat variable de les fonts i les seves limitacions. En aquest curs ens centrarem només en alguns dels recursos principals i complementaris, que serviran com a punt de partida per a desenvolupar aquestes habilitats.

| **Recurs** | **Què hi podem trobar** |
|------------|--------------------------|
| [CNIG – Centro Nacional de Información Geográfica](https://www.cnig.es/) i [Centro de Descargas](https://centrodedescargas.cnig.es/CentroDescargas/) | Cartografia bàsica nacional, ortofotos, models digitals del terreny |
| [Dirección General del Catastro](https://www.sedecatastro.gob.es/) | Informació parcel·lària i cadastre |
| [ICGC – Institut Cartogràfic i Geològic de Catalunya](https://www.icgc.cat/ca/) | Cartografia i geoinformació de Catalunya |
| [Idescat – Institut d’Estadística de Catalunya](https://www.idescat.cat/) | Estadístiques territorials i demogràfiques |
| [OpenStreetMap](https://www.openstreetmap.org/) | Cartografia col·laborativa mundial |
| [Catàleg de dades obertes de la Generalitat](https://dadesobertes.gencat.cat/) | Dades obertes temàtiques de Catalunya |

### Recursos addicionals (altres datasets i serveis web)

| **Recurs** | **Què hi podem trobar** |
|------------|--------------------------|
| [Natural Earth](https://www.naturalearthdata.com/) | Cartografia global a petites escales |
| [Geofabrik](https://download.geofabrik.de/) | Extractes d’OSM per regions i països |
| [Overpass Turbo](https://overpass-turbo.eu/) | Consulta avançada de dades OSM per API |
| [IDEE – Infraestructura de Dades Espacials d’Espanya](https://www.idee.es/) | Accés a serveis i catàlegs IDE a escala estatal |
| [Serveis web del IGN-CNIG](https://www.ign.es/web/ign/portal/servicios-web) | Serveis WMS/WMTS/WFS de cartografia i ortofotos |
| [ICGC – Geoserveis](https://www.icgc.cat/ca/Administracio-i-empresa/Serveis/Geoserveis) | Serveis WMS/WMTS/WFS de Catalunya |
| [Iberpix](https://www.ign.es/iberpix2/visor/) | Visor cartogràfic del IGN |
| [Copernicus Browser](https://browser.dataspace.copernicus.eu/) | Imatges Sentinel i Landsat |
| [USGS EarthExplorer](https://earthexplorer.usgs.gov/) | Descàrrega d’imatges satèl·lit (Landsat, ASTER, etc.) |
| [Eurostat GISCO](https://ec.europa.eu/eurostat/web/gisco) | Unitats administratives i estadístiques de la UE |
| [CartoCiudad](https://www.cartociudad.es/) | Cartografia urbana i vies d’Espanya |
| [Fototeca Digital del CNIG](https://fototeca.cnig.es/) | Imatges aèries històriques |

## Recomanacions

Per aprofitar al màxim el curs es recomana:

- Consultar regularment [Moodle](https://moodle.urv.cat/) per a notificacions i lliurament de tasques.
- Preparar la teoria i les pràctiques abans de les sessions presencials.
- Participar activament al començament de cada sessió, exposant dubtes o resultats.
- Mantenir un **ordre rigorós en les carpetes i els noms de fitxer**, ja que és molt fàcil perdre’s si no es treballa amb metodologia.
- Desenvolupar **bons hàbits de treball** des del primer dia: desar versions, documentar passos, utilitzar noms consistents i fer còpies de seguretat.
- Utilitzar els recursos del manual, les fonts de dades i la bibliografia per aprofundir en els continguts.

El professor insistirà en aquests aspectes durant el curs, però és responsabilitat de l’estudiant adquirir i consolidar aquests hàbits per assolir amb èxit l’assignatura.

A part dels materials de l'assignatura es recomana llegir, seguir canals especialitzats i veure tot tipus de recursos sobre TIG. En cuant a manuals, tot i que algunes de les referències tenen ja uns quants anys, convé recordar que molts conceptes fonamentals de les TIG i la ciència de la informació geogràfica canvien molt lentament, o gairebé gens, al llarg de dècades. Això fa que la seva lectura continuï essent una **bona inversió** per establir una base teòrica sòlida sobre la qual construir competències pràctiques més actuals.

Un exemple clàssic i recomanable és el llibre **Geographic Information Science and Systems** {% cite Longley:2015:GIS:2809188 %}, disponible al CRAI, que ofereix una visió completa i rigorosa dels fonaments de la disciplina.
